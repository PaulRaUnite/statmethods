Ziemie polskie, które w drugiej połowie września 1939 r. dostały się pod okupację so-
wiecką, nie były po prostu połową Polski, która tym tylko różniła się od tej zagarniętej
przez Niemców, że leżała na wschodzie i że zajęli ją Rosjanie. Był to poniekąd inny kraj.
Już przed wojną tereny położone na wschód od Wisły i Bugu nazywano Polską B, a ziemie
na zachód od linii obu tych rzek Polską A. Była to zatem „gorsza” Polska, Polska „drugiej
jakości”. Skąd brała się ta pogarda dla Kresów Wschodnich II Rzeczypospolitej?
Otóż ziemie te były gospodarczo i cywilizacyjnie zacofane, z dominującym rolnictwem
(ponad 80 proc. ludności utrzymywało się z pracy na roli) na bardzo niskim poziomie, nad-
to słabo zurbanizowane, bo z dwoma tylko miastami z prawdziwego zdarzenia – liczącym
300 tys. mieszkańców Lwowem na południu oraz z dwustutysięcznym Wilnem na północy,
i mało rozwiniętym przemysłem 32 .
Rzeczą, która może najbardziej dzieliła Polskę A i B, był skład narodowościowy ludno-
ści. Zachodnia część Polski była narodowościowo jednolita, tj. zamieszkana przez Polaków.
Część wschodnia, poza zdecydowanie polską Białostocczyzną, stanowiła mieszankę narodo-
wościową, którą tworzyli głównie Polacy, Ukraińcy, Białorusini i Żydzi, w znacznie mniej-
szym stopniu Litwini, Niemcy, Rosjanie i Czesi. Część ludności, i to niemała (ok. 800 tys.),
w ogóle nie miała świadomości narodowej i określała się jako „tutejsi”. W liczbach bez-
względnych rozkład narodowościowy ludności, która dostała się pod okupację sowiecką,
przedstawiał się następująco: Polacy – 5,3 mln, Ukraińcy – 4,5 mln, Białorusini – 1,1 mln,
Żydzi – 1,1 mln 33 . Nietrudno zauważyć, że chociaż Polacy byli najliczniejszą narodowoś-
cią zamieszkującą Kresy, to w ogólnym bilansie stanowili mniejszość (41,5 proc. ogółu
ludności).
O narodowościowym zróżnicowaniu okupowanego terytorium wspominamy nie tylko,
a nawet nie tyle po to, by obraz miejsca, na którym ludność wiodła swoje codzienne życie
pod obcymi rządami był w miarę pełny, ile po to, żeby uświadomić, że – ujmując rzecz
w pewnym uproszczeniu – sowiecka okupacja wywarła nie do końca jednakowy wpływ
na życie codzienne wyżej wymienionych narodowości. Poziom życia ludności wschodnich
województw był niski. Jedna trzecia tutejszych domów nie miała kanalizacji, bieżącej wody,
elektryczności i gazu. Niskie dochody związane z uderzającym w rolnictwo zjawiskiem nożyc
cen (tj. dysproporcją cen produktów przemysłowych i rolnych na niekorzyść tych ostatnich),
przeludnienie i brak możliwości zatrudnienia nadwyżek ludności w przemyśle sprawiały, że
niedostatek, nędza, a nawet głód były tu na porządku dziennym 34 . W Nowogródku, prze-
ciętnym miasteczku kresowym, jak wspomina jego były mieszkaniec: „Przemysłu prawie
nie było, ludność była mało zamożna, młodzież cierpiała z powodu bezrobocia” 35 . We wsi
Kul (województwo nowogródzkie), również niczym szczególnym się niewyróżniającej, naj-
bogatszy gospodarz miał 6 ha gruntu, 2 konie i 2 krowy, ale były też rodziny, którym nie
wystarczało chleba do nowych zbiorów 36 .
Oczywiście zacofanie ziem kresowych miało charakter względny. Były biedne z perspek-
tywy bogatszej i lepiej rozwiniętej Polski A. Ale już w porównaniu z sąsiednim Związkiem
Sowieckim i panującą tam „cywilizacją niedoboru” ziemie te prezentowały się całkiem
korzystnie 37 . Ci, którzy mieli możność porównania, stwierdzali zdecydowanie wyższy
poziom wsi kresowej w stosunku do sowieckiej. Polski robotnik żył na poziomie sowiec­
kiego technika, a bezrobotny miał lepiej niż sowiecki robotnik 38 .
Względność, o której mówimy, szybko zrozumiała ludność kresowa, gdy przyniesio-
na ze wschodu „cywilizacja” zaczęła kształtować jej życie. W nowej sytuacji stan przed-
wojenny, także przecież niełatwy, zaczął urastać niemal do rangi raju utraconego. „Precz
z komunizmem – pisał pod wrażeniem rządów bolszewickich autor anonimu, wysłanego
w grudniu 1939 r. do gminnego komitetu partii bolszewickiej w Czarnej Wsi na Biało-
stocczyźnie. – Niech żyją panowie, bo u nich [tj. pod ich rządami – S.K.] było wszystko” 39 .
Zanim bardziej szczegółowo przedstawimy, jak sowiecki system okupacyjny wpłynął na
życie codzienne społeczeństwa polskiego, powiemy kilka słów o jego naturze.
Paradoks sowieckiego systemu okupacyjnego
W potocznym rozumieniu okupacja kojarzy się z brutalnymi rządami najeźdźcy na pod-
bitym terytorium – z grabieżą, rabunkiem, ekonomiczną eksploatacją, wyniszczaniem lud-
ności, jednym słowem – z polityką spalonej ziemi. Sowiecka okupacja, choć nie pozbawiona
pewnych elementów tak rozumianej polityki okupacyjnej, ogólnie miała jednak odmienny
charakter. Skąd brała się ta odmienność? Otóż stąd, że Sowieci nie traktowali ziem polskich
zajętych w wyniku agresji 17 września 1939 r. jako ziem podbitych, ale jako swoje własne,
które po dwudziestoletniej polskiej okupacji zostały „wyzwolone” i powróciły do „macie-
rzy”. Przypomnijmy, że w sowieckiej propagandzie lat dwudziestych i trzydziestych nie było
pojęcia Kresów Wschodnich Rzeczypospolitej. Tereny te nazywano Zachodnią Białorusią
i Zachodnią Ukrainą, chcąc zaakcentować, że są to jedynie czasowo utracone w wyniku
przegranej wojny z Polakami w 1920 r. integralne części dwóch socjalistycznych republik
sowieckich – Białoruskiej i Ukraińskiej. Z tego punktu widzenia ZSRS „nie podbił” części
terytorium wrogiego państwa, co skutkuje wszystkimi wyżej wyliczonymi konsekwencjami
polityki okupacyjnej, lecz „odzyskał” swoją własność. Wymagała ona pewnych zabiegów
adaptacyjnych, takich jak zniesienie polskich form ustrojowych czy unieszkodliwienie
środowisk związanych z polską państwowością, zmierzających finalnie do przekształce-
nia jej w integralną (ale zarazem pełnoprawną!) część ZSRS. „Sowieci – zauważa słusznie
jeden z autorów wspomnień – za wszelką cenę starali się udowodnić nam, że przyszli jako
oswobodziciele [od ucisku polskich obszarników i kapitalistów – S.K.], a w Kraju Rad żyje
się lepiej niż u nas” 40 .
To „pozytywne” nastawienie władz ZSRS do zajętego terytorium nie przełożyło się
jednak w żaden sposób na sytuację ludności, ponieważ system, jaki ze sobą przynie-
śli sowieccy „wyzwoliciele” i w ramach logiki procesu ujednolicania ziem kresowych
z „macierzą” zaczęli instalować, miał w najgłębszej pogardzie człowieka i jego potrzeby.
Wytworem tego systemu był specyficzny typ człowieka – homo sovieticus – stłamszona
przez państwo istota, której potrzeby ograniczono do biologicznej chęci przetrwania:
„Sowieci – wspomina Baruch Milch, żydowski lekarz pracujący w czasie okupacji sowiec­
kiej w szpitalu w Tłustem – zadowalali się byle czym, ważne było, by byli syci. Spali na
czymkolwiek, mieli jeden ubiór do wszystkiego” 41 . Jak zobaczymy, sowiecki system spra-
wił, że ludność okupowanego terytorium – zmuszona przez stworzone przez sowieckiego
okupanta warunki do skoncentrowania się na walce o byt – zaczęła się upodabniać do
tego przygnębiającego wzorca ludzkiego. Obok zredukowanych wymagań życiowych
miał on zresztą jeszcze inne, równie mało pociągające cechy, jak tendencję do zamy-
kania się w sobie, apatyczność, małomówność, ponuractwo i nieokrzesanie. Ponieważ
cechy te nie były immanentną cechą duszy rosyjskiej, ale rezultatem przemożnej presji
systemu na jednostkę, wkrótce zaczęły się także przejawiać u ludności okupowanego
terytorium. Zanim jednak szczegółowo pokażemy, jak okupacyjny system odcisnął się
na życiu codziennym ludności, powiedzmy kilka słów o tym, jak zmienił on scenę, na
której toczyło się codzienne życie.
Zmiana sceny
Place i ulice miast i miasteczek, urzędy, zakłady pracy, restauracje, kawiarnie, wiej-
skie zagrody, mieszkania po wkroczeniu sowieckich wojsk okupacyjnych bardzo szybko
zaczęły się zmieniać, tworząc nową, niepodobną do przedwojennej scenę życia codzien-
nego. Na ulicach wielu miast (Lwowa, Przemyśla i innych) pojawiły się megafony służą-
ce krzewieniu ideologii komunistycznej, przez które całymi dniami zachwalano system
bolszewicki 42 . Także fasady licznych domów wykorzystano dla celów propagandowych,
przesłaniając je transparentami o treściach komunistycznych albo gigantycznymi portre-
tami przywódców Związku Sowieckiego – Stalina, Mołotowa, Woroszyłowa, Chruszczowa
czy innych. Portrety stawiano także w witrynach sklepów, aptek itp. Zewsząd usuwano
polskie godła państwowe, pomniki o patriotycznej wymowie, a także tabliczki z polski-
mi nazwami ulic i szyldy sklepowe, zastępując je symbolami państwowymi ZSRS oraz
tabliczkami i szyldami w językach: rosyjskim, ukraińskim lub białoruskim. Wiele ulic
przemianowano, bo zawierały w sobie treści o charakterze patriotyczno-antyrosyjskim
albo po to, by służyły celom propagandowym. Na przykład w Brześciu nad Bugiem uli-
cę Jana Kilińskiego zmieniono na Karola Marksa 43 , w Białymstoku park im. Konstytucji
3 maja i aleję 11 Listopada przemianowano na plac 17 Września 44 . Można więc powie-
dzieć, że przestrzeń publiczna miast i wsi uległa przekształceniu, stając się swego rodzaju
powierzchnią reklamową służącą nowym władzom do propagowania ideologii państwo-
wej Związku Sowieckiego – komunizmu. Ubocznym skutkiem takiego podejścia było
oszpecenie tak pięknych miast, jak Lwów, który mógł się pochwalić wspaniałą, pocho-
dzącą jeszcze z czasów austriackich architekturą secesyjną, oraz osaczenie mieszkańców
Kresów agresywną i wszechobecną propagandą.
Na dbałości o propagandę wyczerpywało się, niestety, zainteresowanie władz okupacyj-
nych wyglądem miast. Dlatego też niemal od razu zaczęły one podupadać, stawały się szare,
smutne i brudne. Mieszkaniec Włodzimierza Wołyńskiego zauważył, że już po tygodniu
sowieckich rządów miasto „zmieniło się całkiem. Nie dbano o czystość, wszędzie brudy,
z różnych odpadków rzucanych przez wojsko tworzyły się sterty gnijące” 45 . Zimą przestano
usuwać śnieg z ulic, na których zalegała warstwa brązowej brei, latem z kolei nie zamiatano
ich i nie zlewano wodą. „Dlaczego – pytał w kwietniu 1940 r. delegat na konferencję partii
komunistycznej na Wołyniu – za rządów polskich ulice były codziennie polewane wodą,
zamiatane miotłami, a teraz nie ma nic?” 46 .
Niekorzystne zmiany nie ominęły też przestrzeni prywatnej. Ogólnie biorąc, uległa ona
drastycznemu skurczeniu, ponieważ z różnych względów, głównie z uwagi na napływ tysię-
cy funkcjonariuszy sowieckich, na masową skalę zaczęto stosować rekwizycje albo całych
mieszkań, albo ich części. „Pracownik NKWD Kuzniecow – czytamy w sowieckim doku-
mencie obrazującym sytuację w Tarnopolu po zajęciu miasta przez Sowietów – bezprawnie
wysiedlił z mieszkania ob. Tenenbaum – żonę nauczyciela, emerytkę, a wszystkie jej rzeczy
wyrzucił na ulicę” 47 . Częściej wykwaterowań czy dokwaterowań dokonywano „legalnie”.
Chociaż skala zjawiska przymusowej koegzystencji z okupantem nie jest do końca znana,
bez wątpienia miało ono charakter masowy. Wystarczy powiedzieć, że do samego Brześcia
nad Bugiem w latach okupacji sowieckiej 1939–1941 przyjechało łącznie siedem tysięcy
różnego rodzaju sowieckich funkcjonariuszy, co stanowiło 10 proc. całej ludności miasta 48 .
Rezultatem napływu fali przybyszy ze Wschodu było nie tylko zmniejszenie powierzchni
życiowej ludzi i ich stłoczenie, ale także konieczność znoszenia przez właścicieli przymuso-
wo dokwaterowanych lokatorów, co było z natury rzeczy elementem krępującym swobodę
zachowań i wypowiedzi, tym bardziej że wielu z nich było funkcjonariuszami policji poli-
tycznej (NKWD), kadrowymi pracownikami partii komunistycznej lub oficerami Armii
Czerwonej. Z drugiej strony obok wzmianek mówiących wprost o złych relacjach osobistych
z przybyłymi ze Wschodu Sowietami znajdujemy w źródłach i takie, które wspólne życie
agresorów i podbitych pod jednym dachem przedstawiają w sposób mniej dramatyczny,
jako w miarę bezkonfliktowe, niekiedy nawet niepozbawione ludzkiego ciepła (szczególnie
między kobietami, które łączyła troska o wyżywienie najbliższych). Nierzadko narzucone
towarzystwo uciążliwe było też z innych względów. Mieszkanka Białegostoku opisuje, jak
w końcu 1939 r. dokwaterowano jej sowieckich oficerów, którzy zajęli jeden pokój. Co wie-
czór urządzali libację połączoną z chóralnymi śpiewami 49 . Nie był to wyjątek: picie wódki
na umór było wśród przybyszów ze Wschodu zjawiskiem powszechnym.